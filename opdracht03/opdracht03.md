# Opdracht 3: Analyse netwerkinfrastructuur

## Opdrachtomschrijving

Voor de opleiding Systeem- en Netwerkbeheer vertoeven studenten op HoGent vaak in de netwerklokalen B4.037/38 om bepaalde labo's uit te voeren of om bepaalde testopstellingen op te zetten. Ook de Cisco apparaten worden hiervoor vaak ingezet. Echter zijn deze apparaten aan vervanging toe. Enerzijds zijn een aantal toestellen defect en anderzijds beschikken ze niet over de mogelijkheid om nieuwe technologieën (zoals IPv6) uit te proberen.

Om het geheel nog wat gestructureerder te laten verlopen, denken de lectoren Systeem- en Netwerkbeheer aan een volledig herontwerp van de netwerklokalen. Zo willen ze bijvoorbeeld af van de huidige flightcases waarin de Cisco devices momenteel worden bewaard. U kan best wel begrijpen dat de huidige manier van werken de kans op schade aan de toestellen vergroot. Bovendien wordt het bij labo's wat hectisch om de testopstellingen te maken waarbij alle materiaal en kabels in de weg liggen. Ook dit zorgt soms zelfs voor onveilige situaties waarbij studenten over de loshangende, en zelfs op de grond liggende kabels, kunnen vallen.

De lectoren denken aan een netwerkinfrastructuur waar alle nodige switches, routers en bekabeling zoveel mogelijk in vaste racks zijn opgesteld. Deze netwerkinfrastructuur moet echter flexibel zijn zodat het opzetten van testopstellingen mogelijk blijft. Enerzijds moeten alle klaspc's via een bekabeld netwerk Internettoegang hebben, anderzijds moeten verschillende studententeams parallel labo's kunnen uitvoeren. Het klasnetwerk en de labo-opstellingen moeten gescheiden blijven en labo-opstellingen mogen het klasnetwerk nooit beïnvloeden. Tenslotte willen we de mogelijkheid laten dat studenten die hun laptop meebrengen die kunnen aansluiten op het klasnetwerk (hetzij via Ethernet, hetzij via een draadloos netwerk dat losstaat van hgsecure).

Binnen projecten II hebben jullie de kans om deze opdracht ter harte te nemen door de lectoren een goed voorstel te doen over de aankoop, installatie en configuratie van een nieuwe netwerkinfrastructuur. Het doel is hierbij om tegen het volgend academiejaar de implementatie hiervan rond te krijgen zodat lectoren en studenten volgend jaar reeds van jullie werk kunnen genieten.

Om jullie even op weg te helpen, geven we jullie nog het volgende mee:
- Schoolinstellingen kunnen Cisco devices aankopen aan sterk verminderde prijs. Om alles te bundelen worden op dit moment reeds prijzen opgevraagd door de lectoren die aan jullie overhandigd zullen worden om het totale kostenplaatje te kunnen berekenen. Een eerste referentie met informatie over het bestelproces vinden jullie bij "[Cisco Networking Academy Lab Equipment Promotion Ordering Information](http://honim.typepad.com/biasc/2017/03/cisco-networking-academy-lab-equipment-promotion-ordering-information-revised-february-1-2016-.html)". Het is niet de bedoeling dat jullie een bestelling plaatsen maar jullie vinden er wel een link naar een document met het materiaal waarop de korting van toepassing is.
- Momenteel staan er nog kasten in de netwerklokalen. Deze worden nog uit de lokalen verwijderd. De ruimte die hiermee vrij komt, kan dus gebruikt worden voor de nieuwe netwerkinfrastructuur.
- Jullie zijn vrij in de keuzes rond de installatie van de nieuwe netwerkinfrastructuur zolang deze proper, gestructureerd en voldoende flexibel is om labo's te kunnen uitvoeren.
- Tot slot, elke klas PC heeft 2 netwerkkaarten die gebruikt kunnen worden.

## Acceptatiecriteria

- De uitgewerkte netwerkinfrastructuur moet toelaten om ordelijk en gestructureerd labo's en/of netwerk testopstellingen te kunnen uitvoeren.
- De voorgestelde apparaten komen voor in de lijst van beschikbare toestellen waarop de academische korting van toepassing is.
- Er is een proof-of-concept opgezet met de huidig aanwezige Cisco devices.
- De volledige uitwerking laat toe om als lector een juiste beslissing te nemen over de aankoop, installatie en configuratie van alle nodige apparaten, bekabeling, ...

## Deliverables

Demo tijdens de contactmomenten van:

- Gesimuleerde omgeving binnen PacketTracer
- Proof-of-concept met de huidig beschikbare Cisco apparaten

Presentatie:

- Het voorstel van de nieuwe netwerkinfrastructuur presenteren jullie per team op een nader te bepalen moment aan de lectoren. Hierbij gaan jullie vooral in op de algemene opstelling van de netwerkinfrastructuur, de voor-/nadelen van jullie opstelling, een lijst van het benodigde materiaal, ... De presentatie is zowel technisch als commercieel waarbij de lectoren overtuigd worden van jullie oplossing zodat ze in zee kunnen gaan met de juiste partner.

Op Github:

- Lastenboek
- Alle achtergrondinformatie die jullie verzameld hebben om met de opdracht aan de slag te kunnen gaan
- Fysieke en logische topologie van de netwerkinfrastructuur
- PacketTracer bestanden met de simulatie van de netwerkinfrastructuur
- Een lijst van nodige materialen (evt. met prijzen indien deze beschikbaar komen)
- Gedetailleerde installatieprocedures en scripts (gericht naar de teamleden)
- Handleiding voor gebruikers, i.e. studenten Systeem- en netwerkbeheer die een labo/testopstelling moeten uitwerken
- Testplannen en testrapporten
